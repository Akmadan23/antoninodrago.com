# Home page

Nato a Rimini il 5 maggio 1938, sposato nel 1962 con Vanna Trevisan, ha quattro figli e quattro nipoti.

Laureato in Fisica nel 1961 presso l'Università di Pisa, borsista presso la Scuola Normale Superiore di Pisa,
poi dal 1962 all’Università di Napoli dove dal 1973 è stato docente di Storia della Fisica presso
la facoltà di Scienze FF.MM.NN. Ha svolto ricerche in Biofisica, Teoria dell'Informazione e degli automi,
Storia della Fisica e Fondamenti della Scienza. È stato docente di Storia della Fisica presso vari corsi
di specializzazione e presso la SICSI (2001-2004).

Ha svolto un programma di analisi critica della storia della scienza, a partire dagli scienziati principali
della rivoluzione francese, alla ricerca di una alternativa alla scienza dominante.
Ne è nata una nuova interpretazione dei fondamenti della scienza, i quali sono costituiti da due opzioni
fondamentali (sul tipo di matematica: o con l’infinito in atto, o con solo quello potenziale;
e sul tipo di organizzazione: o deduttiva, o rivolta a risolvere un problema fondamentale)
che determinano quattro modelli di teoria scientifica. Con queste nuove categorie ha reinterpretato
la storia delle scienze esatte, fino al primo novecento, secondo il pluralismo di quattro linee di sviluppo.
Questi corrispondono ai quattro modelli di sviluppo indicati dai maggiori maestri della
nonviolenza (Capitini, Lanza del Vasto, Galtung) come concetto basilare della teoria politica nonviolenta.

È stato membro del Comitato Scientifico del Centro Inter-Universitario di Ricerca sulla Bioetica di Napoli.

Autore di più di 400 pubblicazioni su: matematica, logica, storia e fondamenti delle scienze esatte,
insegnamento delle teorie matematiche e fisiche, teorie della difesa;
e di vari libri: _Fisica, Didattica, Società_, CLU, Napoli, 1976;
_Scienza e Guerra_, EGA, Torino, 1983 (con G. Salio); _Matematica della Guerra_, EGA, Torino, 1987;
_Le due opzioni. per una storia popolare della scienza, _La Meridiana_, Molfetta BA, 1991;
Curatela di _Vent' anni di didattica universitaria di storia della fisica in Italia_, in appendice a
F. Bevilacqua, (ed.): _Atti del XII Congresso Naz. di Storia della Fisica_, La Goliardica, Pavia, 1993, 289-385;
_La teoria delle parallele secondo Lobacevskij_, Danilo, Napoli, 1996 (con S. Cicenia);
_Lezioni di storia e fondamenti della fisica classica e moderna_, E.DI.SU., Napoli, 2002 (seconda edizione 2004);
_La riforma della dinamica secondo G.W. Leibniz: testi originali e  loro interpretazione moderna_, Hevelius, Benevento, 2003;
_Lagrange e la storia della meccanica_, Progedit, Bari, 2005 (con D. Capecchi).

In pensione dal gennaio 2004, è docente a contratto dal 2001 di Strategie della difesa popolare nonviolenta
nel corso di laurea di Scienze per la Pace dell’Università di Pisa e nel periodo 2004-2010 di
Storia e Tecniche della nonviolenza al corso di laurea di Operazioni di Pace dell’Università di Firenze.
Membro della rete Transcend di Galtung. È stato il primo presidente del Comitato ministeriale per
la Difesa civile non armata e nonviolenta (2004-2005).

È, come la moglie, Alleato della Comunità dell’Arca di Lanza del Vasto dal 1976, partecipa alle attività
italiane della Comunità dell'Arca (Campi estivi, incontri nazionali, manifestazioni per la pace
e la nonviolenza, scritti). Ha approfondito il rapporto tra nonviolenza e vita interiore con scritti specifici:
_Atti di vita Interiore_, Qualevita, Sulmona, 1977.

È stato attivo negli anni ’50 e '60 nel movimento studentesco, negli anni ’60 nelle lotte urbane a Napoli
e per il riconoscimento giuridico dell’obiezione di coscienza (obiettore al giuramento degli insegnanti);
negli anni ’70 nelle lotte sul problema energetico e per la qualificazione del servizio civile degli obiettori,
negli anni ’80 nelle lotte contro la corsa agli armamenti e nelle attività formative (in particolare
degli obiettori) per la difesa popolare nonviolenta, negli anni ’90 nella Campagna nazionale di obiezione
alle spese militari e per la difesa popolare nonviolenta. È stato per dieci anni il responsabile del progetto
di ricerca sulla Difesa popolare nonviolenta: su questi temi ha collaborato con la Fondazione Zancan
e la Università della Pace di Rovereto, ha organizzato cinque convegni nazionali e nel 1993 ha lanciato
il coordinamento degli obiettori Caschi bianchi all'estero.

Ha scritto articoli (i più numerosi su: Notizie dell'Arca, Rocca, Qualevita, Azione Nonviolenta,
Mosaico di Pace, Il Tetto, Testimonianze) e libri sui temi delle suddette attività (in particolare:
_Le due opzioni_, La Meridiana, Molfetta BA, 1991, _L’obiezione fiscale. Quale difesa? Quale pace?_,
EGA, Torino, 1987 (con G. Mattai); e ha curato gli atti di alcuni convegni nazionali sulla difesa popolare
nonviolenta presso le edizioni Fuorithema di Bologna, Editoria Universitaria di Venezia e Qualevita di Sulmona;
è stato curatore della serie dei 32 Quaderni della difesa popolare nonviolenta, ed. La Meridiana, Molfetta;
ha pubblicato _Storia e tecniche della nonviolenta_, Laurenziana, Napoli, 2006 e
_La difesa popolare nonviolenta_, EGA, Torino, 2006.

Ha proposto una sua rifondazione della vita interiore in termini nonviolenti: _Atti di vita Interiore_, Qualevita, Sulmona;
_Le rivoluzioni nonviolente dell’ultimo secolo. I fatti e le interpretazioni_, Nuova Cultura, Roma, 2010.
